NOVITA' NELLA VERSIONE 2.0.0 DI RICEVIMENTI PER JOOMLA
------------------------------------------------------
21/06/2016

NOTA
----
Il presente file riguarda solo le novità, per le altre funzioni consultare
il file LEGGIMI.txt della versione 1.2.0

NOVITA' INTRODOTTE
------------------
- Gestione dei "ricevimenti generali" o "udienze generali" con la possibilità
di indicare un giorno unico di ricevimento e di specificare quali docenti
sono disponibili. Al limite questa funzione può essere anche utilizzata per
un unico docente che voglia ricevere un singolo giorno al di fuori dell'orario
settimanale.
- Layout delle pagine utilizzate per prenotare adattabile anche ai dispositivi
mobili, in particolare agli smartphone ("responsive layout"). Questa funzione
è utile soprattutto con determinati template, per es. FAP.
- Pulizia dei dati in occasione di un nuovo anno scolastico. Questa funzione è
utilizzabile solo dall'amministratore e va usata *solo* nel caso di un nuovo
anno scolastico. Prevede la possibilità di "troncare" le tabelle mysql che sono
utilizzate dal componente, vale a dire cancellarle e ricostruirle vuote. I dati
preesistenti vengono così totalmente distrutti; nel caso in cui l'amministratore
voglia conservarne copia, può utilizzare un tool (per es. phpMyAdmin) che
permetta di esportare le tabelle MySQL.

RICEVIMENTI GENERALI 
---------------------
Nell'interfaccia amministrativa è disponibile una nuova scheda denominata
appunto "Ricevimenti generali". Facendo clic su "Nuovo", l'amministratore
può fissare un giorno per il ricevimento generale, dandogli un nome, per es.
"Ricevimento novembre biennio". In questo contesto si fissano anche l'ora di
inizio e di fine del ricevimento, la sede prevista e se il ricevimento è
attivo, cioè visibile a chi vuole prenotare. A questo modo un ricevimento
può essere attivato solo con poche settimane di anticipo.
Una volta creato il ricevimento generale, l'amministratore deve inserire
nell'evento le ore dei docenti: questo permette di scegliere quali docenti
ricevono in quel giorno. Questa operazione può essere svolta in tre modi:
1) *Inserimento manuale*. Andando nella scheda "ore", l'amministratore può
creare una nuova ora di ricevimento, specificando con il nuovo menù a tendina,
a quale ricevimento (settimanale o un ricevimento generale) si applica. Questo
metodo può risultare molto oneroso per l'amministratore in termini di tempo,
perché i docenti vanno inseriti uno ad uno.
2) *Importazione docenti*. Utilizzando il bottone "Importa" della scheda "ore",
l'amministratore può importare da un file csv la lista dei docenti da inserire.
Il file deve seguire le regole fissate per l'orario settimanale, l'unica
differenza consiste nella scelta del ricevimento (generale) ed ovviamente
nel fissare un numero più elevato di colloqui per ogni docente, ma queste due
cose si stabiliscono attraverso l'interfaccia non da file. Come esempio,
si può usare il file "docenti-no-ore.csv", anche perché i dati delle ore
in questo caso vengono presi direttamente dai dati inseriti in sede di creazione
del ricevimento generale. Questo metodo è più pratico del primo ma richiede una
certa attenzione nel creare i vari file csv e nell'inserire gli utenti giusti.
3) *Inserimento manuale da parte del docente*. In questo caso ad ogni docente
viene chiesto di inserire la propria ora di ricevimento generale. Il docente,
che già deve avere una voce di menù "ora di ricevimento" nel front-end di 
Joomla!, utilizza questa funzione a cui è stato aggiunto un link "Aggiungi
ora udienze generali". Tramite il link si accede alla lista delle udienze 
generali disponibili (per cui un genitore sia ancora in tempo per prenotare)
e potrà sceglierne una basandosi sul nome e sulla data. Fatto questo al docente
apparirà la solita pagina di editing dell'ora relativa al ricevimento generale,
qui eventualmente egli potrà modificare le ore di inizio e fine ricevimento e
il numero massimo di prenotazioni accettate.

Le altre novità che riguardano i ricevimenti generali dovrebbero essere
abbastanza intuitive e in genere sono basate su un menù a tendina che permette
di scegliere il ricevimento settimanale o un ricevimento generale. Per quanto
riguarda le assenze dei docenti e l'anticipo obbligatorio di prenotazione si
utilizza lo stesso identico sistema dei colloqui settimanali.

PULIZIA DI INIZIO ANNO SCOLASTICO
---------------------------------
Nella pagina di amministrazione delle prenotazioni è disponibile un nuovo
bottone: "Pulizia di inizio anno". Il clic sul tasto apre una finestra che
permette di selezionare i dati da cancellare. Si ricorda che vengono cancellati
tutti i dati esistenti a quel momento nel database, quindi si raccomanda di
agire con cautela e di usare la funzione solo ad inizio anno scolastico, in un
momento in cui non è utilizzato il sistema delle prenotazioni.

------------

Ringrazio tutti coloro che hanno contribuito e che tuttora contribuiscono alla
crescita di questo software e che sono riportati nel file LEGGIMI.txt.
Un ringraziamento particolare va a Roberto Bisceglia, sempre attento e
disponibile ai consigli e ai test.
